---
title: "Pir Sultan ve Hızır Paşa"
date: 2025-11-10
category: teknoloji
---

## Pir Sultan ve Hızır Paşa
Hızır paşa Sivas'la Hafik arasında kain Sofular köyündenmiş. Bu köy eskiden Alevi köyü imiş; sonra ahalisi azmış. Hızır Paşa, köyünden Banaz'a gelmiş, Pir Sultan'ın 'azab'ı, sonra da müridi olarak bir süre Banaz'da kalmış. Pir Sultan'a demiş ki: "Pirim bana himmet ver de bir makama geçeyim, büyük adam olayım." Pir Sultan'da: "Ulan Hızır, ben dua ederim, sen büyük adam olursun. Paşa, vezir olursun, gelir beni asarsın." demiş. Hasılı Pir Sultan'ın himmetiyle, Hızır İstanbul'a gitmiş, orada terakki etmiş, nihayet paşa olmuş ve Sivas'a vali gelmiş. İlk işi, Pir Sultan'ı Sivas'a huzuruna çağırmak olmuş. Hızır Paşa eski şeyhine hizmette kusur etmemiş; nefis yemekler ikram etmiş. Pir Sultan bunları yememiş. Paşa bunun sebebini sorunca, Pir Sultan, "Sen zina ettin, haram yedin, yetimlerin ahını aldın, haram para ile yapılan yemekleri ben değil, köpeklerim bile yemez" cevabını vermiş. Paşa hiddet etmiş. Pir Sultan, Sivas'tan, Paşanın konağından Banaz'daki iki köpeğine seslenmiş, köpekler gelmişler; önlerine Pir Sultan yemek tepsisini sürmüş, köpekler dokunmamışlar bile... Bu hakarete Paşa çok kızmış. Pir Sultan'ı Sivas'ın Toprakkale'sine hapsetmiş. Lakin yine ne olsa, eski şeyhine kıymak istememiş, ona haber göndermiş, huzuruna çağırtmış. "Eper içerisinde şahın adı geçmeyen üç deme söylersen seni affedeceğim" demiş. Pir Sultan "peki" demiş, aşağıdaki üç şiiri söylemiş
## Hızır Paşa bizi berdar etmeden
Hızır Paşa bizi berdar etmeden,
Açılın kapılar Şah'a gidelim,
Siyaset günleri gelip çatmadan,
Açılın kapılar Şah'a gidelim.
Bunda bilmeyeni bildirirler mi
Eli bağlı namaz kıldırırlar mı
Yoksa Şah diyeni öldürürler mi
Açılın kapılar Şah'a gidelim.
Aslımız Muhammet kıyman cellatlar
Üstümüzde bite davacı otlar
Ölüm allah emri ya eziyetler
Açılın kapılar Şah'a gidelim.
Her nereye baksam yolum dumandır
Pirim bana küfür etse imandır
Zincir boynum sıktı halim yamandır
Açılın kapılar Şah'a gidelim.
Sağlıklı mı ola dostun illeri
Karşıda görünen tozlu yolları
Şah'tan  elçi gelmiş dem bülbülleri
Açılın kapılar Şah'a gidelim.
Güzel Şah'ım çıktı m'ola köşküne
Can dayanmaz gayretine müşkine
Seni beni Yaradan'ın aşkına
Açılın kapılar Şah'a gidelim.
Kapısı yok bacasından bakarım
Gözlerimden hasret yaşı dökerim
Şah'a giden bir bezirgan tutarım
Açılın kapılar Şah'a gidelim.
Pir Sultan Abdal'ım güzel şah canım
Ağlamaktır benim demim devranım
Arşta melek yerde çeşm-i efgânım
Açılın kapılar Şah'a gidelim.
----
Hızır Paşa bizi berdar etmeden,
Açılın kapılar Şah'a gidelim,
Siyaset günleri gelip çatmadan,
Açılın kapılar Şah'a gidelim.
Gönül çıkmak ister Şah'ın köşküne,
Can boyanmak ister Ali müşküne,
Pirim Ali On İki İmam aşkına,
Açılın kapılar Şah'a gidelim.
Her nereye gitsem yolum dumandır,
Bizi böyle kılan ahd ü amandır,
Zincir boynum sıktı halim yamandır,
Açılın kapılar Şah'a gidelim.
Yaz selleri gibi akar çağlarım,
Hançer aldım ciğerciğim dağlarım,
Garip kaldım şu arada ağlarım,
Açılın kapılar Şah'a gidelim.
Ilgın ılgın eser seher yelleri,
Yare selam eyler Urum elleri,
Bize peyik geldi Şah bülbülleri,
Açılın kapılar Şah'a gidelim.
Pir Sultan'ım eydür mürvetli Şah'ım,
Yaram baş verdi sızlar ciğergahım,
Arşa direk direk olmuştur ahım,
Açılın kapılar Şah'a gidelim.

## Kaynaklar
Pir Sultan Abdal
