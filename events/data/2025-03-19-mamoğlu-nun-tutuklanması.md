---
title: "İmamoğlu'nun Tutuklanması"
date: 2025-03-19
time: 00:00
category: diğer
---


İstanbul Büyükşehir Belediyesi (İBB) Başkanı Ekrem İmamoğlu ile basın danışmanı Murat Ongun'un da aralarında bulunduğu çok sayıda kişi  gözaltına alındı. 

Gözaltılar iki ayrı soruşturma kapsamında gerçekleştirildi. 

İstanbul Cumhuriyet Başsavcılığı'ndan yapılan ilk açıklamada, kamuoyunda "CHP'de para sayma görüntüleri" olarak bilinen video konusunda başlatılan soruşturma sonucunda "suç örgütü lideri" olduğu iddia edilen Ekrem İmamoğlu ile "örgüt yöneticisi konumunda" bulunduğu belirtilen Murat Ongun, Tuncay Yılmaz, Fatih Keleş ve Ertan Yıldız ile birlikte toplam 100 kişi hakkında "Suç Örgütü Yöneticisi Olmak, Suç Örgütüne Üye Olmak, İrtikap, Rüşvet, Nitelikli Dolandırıcılık, Kişisel Verileri Hukuka Aykırı Ele Geçirme, İhaleye Fesat Karıştırmak Suçlarından" gözaltı kararı verildiği belirtildi. 

Savcılıktan yapılan diğer açıklamada da Ekrem İmamoğlu ile birlikte yedi kişi hakkında, "PKK/KCK terör örgütüne yardım etmek" suçundan gözaltı kararı verildiği kaydedildi.

İstanbul Cumhuriyet Başsavcılığı'ndan yapılan açıklamada, 31 Mart yerel seçimlerinde uygulandığı belirtilen "[kent uzlaşısı](https://www.dw.com/tr/kent-uzla%C5%9F%C4%B1s%C4%B1-soru%C5%9Fturmas%C4%B1nda-10-tutuklama/a-71603137)" çalışmaları gerekçe gösterilerek [İstanbul Büyükşehir Belediye Başkanı Ekrem İmamoğlu](https://www.dw.com/tr/i%CC%87stanbul-%C3%BCniversitesi-i%CC%87mamo%C4%9Flunun-diplomas%C4%B1n%C4%B1-iptal-etti/a-71964755), Şişli Belediye Başkanı Resul Emrah Şahan, Beylikdüzü Belediye Başkanı Mehmet Murat Çalık,  Reform Enstitüsü Başkanı Mehmet Ali Çalışkan, Şişli Belediye Başkan Yardımcısı Ebru Özdemir ve İBB Genel Sekreter Yardımcısı Mahir Polat'ın da aralarında bulunduğu yedi kişi hakkında gözaltı kararı verdiği bildirildi.

İstanbul Cumhuriyet Başsavcılığından yapılan açıklamada, "İmamoğlu'nun diğer şüphelilerle birlikte yerel seçimlerde, belediye meclis üyesi listelerinin kendisinin onayıyla belirlenmesi de nazara alındığında terör örgütünün yönetimince de ifade edilen metropollerde etkinliğinin arttırılması amacını taşıyan kent uzlaşısı faaliyetine bilerek iştirak etmek suretiyle PKK/KCK terör örgütüne yardım etme suçunu işledikleri..." ifadelerine yer verildi.

İmamoğlu'ndan görüntülü paylaşım
İstanbul Büyükşehir Belediye Başkanı Ekrem İmamoğlu, konutuna yüzlerce polisin geldiğini belirterek, "O kişiye ve onun bütün süreci aparat gibi kullanan aklıyla mücadeleye devam edeceğim" dedi.

İBB Başkanı Ekrem İmamoğlu, sosyal medya hesabından yaptığı videolu paylaşımda şunları söyledi:

"Üzülerek söylüyorum; milletimizin iradesini gasp etmeye çalışan bir avuç akıl, benim sevgili polislerimi, ülkenin emniyet güçlerini kötülüğe alet ederek, 16 milyon İstanbullu'nun konutunun kapısına yüzlerce polis yığmıştır. Büyük bir zorbalıkla karşı karşıyayız ama yılmaycağımı bilmenizi istiyorum. Hepinizi çok seviyorum. Ben kendimi milletime emanet ediyorum. Dimdik ayakta olacağımı bütün milletim bilsin. O kişiye ve onun bütün süreci aparat gibi kullanan aklıyla mücadeleye devam edeceğim."

## Kaynaklar

https://www.dw.com/tr/ekrem-i%CC%87mamo%C4%9Flu-g%C3%B6zalt%C4%B1na-al%C4%B1nd%C4%B1/a-71967968
